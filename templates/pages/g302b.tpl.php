<h1>Ganzo G302-B multiszerszám</h1>
<pre>Szerző: Vaszilij | 2017. nov. 29. | <a href="?oldal=ganzomulti">Ganzo Multi</a></pre>
<div class="kozepre">
<a href="images/ganzo/g302b1.jpg" data-lightbox="g302b">
<img class="img-fluid nagy" src="images/ganzo/g302b1.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>A Ganzo márka biztosan ismerősen cseng azok számára, akik érdeklődnek az olcsó, de jó minőségű kések iránt. A kínai gyártó kései meglepően jó minőséget nyújtanak alacsony áron, és bár a formaviláguk nem feltétlenül eredeti, ügyesen lavíroznak az egyértelmű másolat és az „utánérzés” határmezsgyéjén. Miután két kést kipróbáltam a Ganzo palettájáról (ezekről itt és itt olvashattok), és összességében elégedett voltam velük, úgy döntöttem, hogy a multiszerszámok közül is megnéznék egyet személyesen. Az internetes tesztek nagyrészt pozitívak voltak, így egy GearBest akció keretein belül lecsaptam a Ganzo multitoolok legnagyobbikára, a G302-B-re.</p>

<h2>Műszaki adatok</h2>
<ul>
<li>Csukott hossz: 102mm</li>
<li>Nyitott hossz (fogó): 160mm</li>
<li>Vastagság: 15mm</li>
<li>Szélesség a szélesebbik végén: 50mm</li>
<li>Tömeg: 300g</li>
<li>Pengék hossza: 55mm</li>
<li>Anyaga: 440 rozsdamentes acél</li>
</ul>

<h2>Funkciólista</h2>
<ol>
<li>Fogó</li>
<li>Drótvágó</li>
<li>Kis késpenge / ár</li>
<li>Fűrész</li>
<li>Fogazott penge</li>
<li>Sima élű penge</li>
<li>Kulcskarika</li>
<li>Olló</li>
<li>Kis laposfejű csavarhúzó</li>
<li>Kábelcsupaszító</li>
<li>Konzerv / sörnyitó</li>
<li>Cserélhető csavarhúzófej</li>
</ol>

<div class="kozepre">
<a href="images/ganzo/g302b2.jpg" data-lightbox="g302b">
<img class="img-fluid nagy" src="images/ganzo/g302b2.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<h2>Első benyomások</h2>

<p>A Ganzo G302-B multiszerszám egy vastag, fekete kartondobozban érkezik, és már kibontás előtt az az érzésünk támad, hogy súlyos, masszív darabról van szó. A dobozt kinyitva először a gyöngyvászon övtokkal találkozunk, amelyen csupán a patenten láthatjuk a Ganzo logóját. Ezen belül rejtőzik maga a multiszerszám, illetve a hozzá járó bitkészlet egy külön kis zsebben a tokon belül. A dizájn egyébként itt is ismerős lehet, nekem elsőre a Gerber Suspension fogója jutott eszembe róla. A szerszám meglehetősen tetszetős, nekem kifejezetten bejön a fekete szín, külön piros pontot érdemel a Ganzo logo elhelyezése a fogó szárain.</p>

<div class="kozepre">
<a href="images/ganzo/g302b3.jpg" data-lightbox="g302b">
<img class="img-fluid nagy" src="images/ganzo/g302b3.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>Kézbe véve az ergonómia nekem egy kicsit furcsa volt, de ezt az is okozhatja, hogy évek óta egy Leatherman Wave-et használok, ugyanakkor ismét elfogott az az érzés, hogy egy igazán masszív, minőségi darabot tartok a kezemben, nincs az a gagyi hatása a szerszámnak, mint a nagyáruházakban kapható filléres utánzatoknak. Ami nekem kifejezetten tetszett, az az, hogy a szerszámok a fogó csukott állapotában érhetők el, és kinyitásuk után mindegyik rögzül. A rögzítés egyébként a markolat két oldalán lévő, recézett csúszkával oldható, akár egy ujjal is, bár kettővel azért kényelmesebb. Ami már kevésbé volt tetszetős a szerszámokkal kapcsolatban, hogy némelyiket kifejezetten nehéz nyitni, főképp, ha az embernek rövidek vagy gyengék a körmei, illetve, hogy a szerszámok oldalirányban eléggé lötyögősek voltak, ezt szerencsére a tengelycsavarok megszorítása orvosolta.</p>
<p>A szerszámot kinyitva jutunk el magához a fogóhoz. Itt még szembetűnőbb az ívelt markolatkialakítás, meglehetősen jó fogást biztosít. A fogó egyébként rugós, tehát könnyedén használható egy kézzel, viszont a kínai tervezők valami miatt szabadon hagyták ezt a rugót, ami egyrészt nem túl szép, másrészt sérülékeny is lehet.</p>

<div class="kozepre">
<a href="images/ganzo/g302b4.jpg" data-lightbox="g302b">
<img class="img-fluid nagy" src="images/ganzo/g302b4.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<h2>Használat közben</h2>

<p>Ahogy fentebb már említettem, egy Leatherman Wave-et hordok magammal immár évek óta napi szinten. Ez persze nem azt jelenti, hogy állandóan használatban lenne, de időnként azért jó szolgálatot tett. Ilyen hosszú távú tapasztalataim a Ganzoval természetesen nincsenek, de megpróbáltam vele megoldani egy-két dolgot, amiről tudtam, hogy amerikai felmenőjének nem okozhatna gondot.</p>
<p>A tesztet a késpengével kezdtem, noha zsebkés szinte mindig van nálam a fogóval párhuzamosan. Az általam tesztelt két Ganzo folder után kissé meglepett, hogy a késpenge nem volt igazán éles, a fénymásolópapírt inkább tépte, mint vágta, és a kartonpapírral is meggyűlt a gondja. Nem volt használhatatlan, de azt sem mondanám, hogy öröm volt vele a munka. Ez a probléma szerencsére egy pár perces élezés után megoldódott, innentől kezdve a sima penge már kitűnően tette a dolgát. Ugyan én egy kicsit rövidnek találtam, de másodlagos vágószerszámnak megteszi.</p>

<div class="kozepre">
<a href="images/ganzo/g302b5.jpg" data-lightbox="g302b">
<img class="img-fluid nagy" src="images/ganzo/g302b5.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>A fogazott penge ugyanakkor gyári állapotban az én példányomon teljesen használhatatlan volt, mintha elfelejtették volna megélezni, vagy élezés után festették volna le, ami a vágóképességének nem tett jót. Ez konkrétan annyit jelent, hogy nem vágott semmit: sem papírt, sem zsinórt, sem pántolószalagot. Egy kicsit dolgoztam vele a Spyderco Sharpmakerrel, amitől javult ugyan, de nem lett az igazi. Szerintem kellő időbefektetéssel használható állapotba lehet hozni, de eredeti állapotában pont annyit ér, mintha rá sem tették volna.</p>

<p>Nálam a kábelcsupaszító szintén nem működött, életlen volt az is, szerencsére a késpengével ezt a feladatot egyébként is meg lehet oldani.</p>
<p>Számomra meglepően jól muzsikált viszont a fűrész. Itt is jobb lenne egy hosszabb méret, de így is lehet vele dolgozni, szépen, egyenletesen vág.</p>

<div class="kozepre">
<a href="images/ganzo/g302b6.jpg" data-lightbox="g302b">
<img class="img-fluid nagy" src="images/ganzo/g302b6.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>Az olló szintén kellemes csalódás volt. Aprócska, rugós kialakításának köszönhetően jól működik, az éle is rendben volt.</p>
<p>Különlegesség a Ganzo szerszámjánál, hogy nem beépített csavarhúzót kapunk, hanem egy mágneses adaptert, amellyel szabványos biteket használhatunk. A G302-B-hez alapból jár egy 11 elemből álló bitkészlet, amelyet egy gumis tárolóval a szerszám övtokjában helyezhetünk el. Ezek minőségéről nem tudok még érdemben nyilatkozni, egyszerűbb feladatoknál jól működtek. Csukott állapotban történő használatakor a fogó ergonomikus kialakítása miatt egy kicsit furcsán lehet vele dolgozni, de ha kinyitjuk a fogót, ez a probléma megoldódik, legalábbis nekem így sokkal jobban kézre állt.</p>
<p>A többi szerszámot nem próbáltam ki egyelőre, feltételezem, hogy egy konzervnyitót vagy egy sörnyitót nem lehet elrontani. Ami nekem egy kicsit furcsa, az a kis késpengével kombinált ár. Ez sajnos szintén életlenre sikerült, ráadásul én az árat egy sokkal hegyesebb valaminek képzelem el.</p>
<p>A tesztüzem során a külső szerszámokat tartó zár stabilnak bizonyult, nem volt vele problémám. Szimpatikus volt az a megoldás is, hogy csukott állapotban is látjuk, hogy épp melyik pengéhez férünk hozzá, szerintem ez egy ötletes dolog.</p>

<div class="kozepre">
<a href="images/ganzo/g302b7.jpg" data-lightbox="g302b">
<img class="img-fluid nagy" src="images/ganzo/g302b7.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>A kívülre helyezett funkciók után nem maradt más hátra, mint kipróbálni a fogó részt, elvégre ettől válik különlegessé egy multiszerszám; a többi funkciót egy svájci bicskán is megtalálhatjuk. Ugyanakkor tisztában kell lennünk azzal, hogy ezek a fogók még a márkás multik esetében sem tudnak helyettesíteni egy célszerszámot, a kompakt kivitel óhatatlanul azzal jár, hogy a fogónk gyengül, igazán durva munkára tehát vélhetőleg nem lesz alkalmas.</p>
<p>A fogófej alapvetően hasonlít a Leatherman Wave-éhez. Kapunk egy félkerekcsőrű fogót és egy harapófogót, illetve drótvágót, ami itt ráadásul cserélhető is. A fogó rész jól működik, kicsit feszegettem is vele, amit jól tolerált. Aztán sort kerítettem a drótvágási tesztre, és sajnos kissé csalódnom kellett. Közelebbről szemrevételezve már elsőre feltűnhet, hogy a drótvágó nem igazán éles. Többféle típusú drótot próbáltam darabolni vele, és kontrollcsoport gyanánt bevetettem a Wave-et is. Azt tapasztaltam, hogy egyes darabokkal megbirkózik a Ganzo, így pl. egy szabványos kerítésdrót nem okozott neki gondot, máskor viszont elbukik. Megtörtént ez túl erős és túl gyenge anyagnál is, így aztán az az érzésem, hogy inkább funkcionál dróttörőként, mint tényleges drótvágóként. Azt nem tudom, hogy csak az én példányom ilyen-e, illetve, hogy a cserélhető vágóélek másképp működnek-e, de itt sajnos nem éreztem elég meggyőzőnek a G302-B-t.</p>

<div class="kozepre">
<a href="images/ganzo/g302b8.jpg" data-lightbox="g302b">
<img class="img-fluid nagy" src="images/ganzo/g302b8.jpg" title="Ganzo G302-B multiszerszám" alt="Ganzo G302-B multiszerszám"/>
</a>
</div>

<p>További probléma volt, hogy ha nagyobb erőt akartam kifejteni vele, a túl nagyra nyíló fogókarok miatt hátrébb kellett ráfognom a szokásosnál, és ilyen esetekben a csúszásgátló recézések eléggé nyomták a tenyeremet, kényelmetlenek voltak. Ráadásul a laza külső szerszámok – amik ilyenkor a belső felére kerülnek a markolatnak – itt is problémásak voltak, mert amikor keményebb anyagot vágtam, és hirtelen csukódott össze a fogó, a markolat belseje felé kinyíltak. Lehet, hogy tovább kell még húzni a tengelycsavarokat, bár félő, hogy az meg a nyitást fogja nehezíteni. Finomabb vágásoknál azonban jól működött mind a kicsit lekerekített forma, mind a már említett recézés.</p>

<h2>Összegzés</h2>

<p>Bár én sok esetben a Leatherman Wave-hez hasonlítottam a Ganzo G302-B-t, le kell szögezni, hogy ár tekintetében a két szerszám nincs egy ligában. Ehhez képest a kínai gyártó multija meglehetősen jól szerepelt, tízezer forint alatti árával jó alternatíva lehet annak, aki egy viszonylag olcsó, mégis korrekt minőségű szerszámot szeretne, vagy csak ki szeretné próbálni, hogy kell-e neki egy ilyen szerszám, mielőtt komolyabbat vásárol. Ahogy a Ganzo késeket, így a G302-B-t is a <a href="https://www.gearbest.com/survival/pp_67303.html?lkid=14473329">Gearbestről</a> rendeltem.</p>