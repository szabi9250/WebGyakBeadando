<h1>Bestech Beluga</h1>
<pre>Szerző: Vaszilij | 2018. júl. 1. | <a href="?oldal=bestech">Bestech</a></pre>
<div class="kozepre">
<a href="images/bestech/bestech1.jpg" data-lightbox="bestech">
<img class="img-fluid nagy" src="images/bestech/bestech1.jpg" title="Bestech Beluga" alt="Bestech Beluga"/>
</a>
</div>
<p>
Megint kezdhetném ezt a bemutatót azzal, hogy a kínaiak már a spájzban vannak, lévén ismét egy távol-keleti késről fogok írni nektek. Mai alanyom ugyanis a Bestech Beluga névre hallgató kése, ami több szempontból is érdekes darab. Hogy miért, azt később résztelesebben is kifejtem, előtte azonban pár gondolatot megosztanék veletek a cégről.
</p>

<div class="kozepre">
<a href="images/bestech/bestech2.jpg" data-lightbox="bestech">
<img class="img-fluid nagy" src="images/bestech/bestech2.jpg" title="Bestech Beluga" alt="Bestech Beluga"/>
</a>
</div>

<h2>Bestech – régi-új gyártó a késpiacon</h2>
<p>Noha a márka csak nemrégiben jelent meg a piacon, hazánkban pedig mindössze pár hónapja bővíti rajongóinak táborát, a <a href="http://www.bestechknives.com/index.php">hivatalos honlap</a> szerint a gyár mintegy tíz éve foglalkozik késgyártással. Eddig más cégek termékeit gyártották, de a megszerzett tapasztalat birtokában úgy döntöttek, hogy egy saját branddel is a nyilvánosság elé lépnek. A palettájuk már most is meglehetősen széles, az olcsó kategóriától egészen a prémium termékekig sokféle kés elérhető náluk. A terveik pedig ambiciózusak: azt tervezik, hogy havonta fognak újabb modellekkel a nyilvánosság elé lépni.</p>
<p>A közelmúlt tapasztalatai alapján ez egy üdvözlendő dolog, legalábbis szerintem, ugyanis a késkedvelők még szélesebb kínálatból válogathatnak, ráadásul a feltörekvő kínai gyártók talán lökést adnak a konkurenciának is, hogy hagyják maguk mögött az állóvizet. A késes közösség eddig tapasztalatai alapján a Bestech jó példája ennek: a termékeik érdekesek és műszakilag is rendben vannak, akármelyik szegmensből válasszunk is.</p>

<h2>Műszaki adatok</h2>
<ul>
<li>Teljes hossz: 185mm</li>
<li>Pengehossz: 75mm</li>
<li>Penge anyaga: 12C27</li>
<li>Penge vastagsága: 3,5mm</li>
<li>Markolat hossza: 110mm</li>
<li>Markolat vastagsága: 14mm</li>
<li>Markolat anyaga: G10</li>
<li>Tömeg: 109g</li>
<li>Zárszerkezet: Liner lock</li>
</ul>

<h2>Áttekintés</h2>


<p>Bár erről nem mindig írok, de nyilvánvaló, hogy az első benyomások már vásárlás előtt érik az embert. Amikor elhatároztam, hogy személyesen is megnézem, hogy van-e alapja a Bestech körüli felhajtásnak, és átnéztem a <a href="https://www.bladeshop.hu/">BladeShop kínálatát</a>, örömmel vettem észre, hogy van a palettán legális – 80mm alatti – pengehosszal szerelt kés is. Ez azért jó hír, mert a kínai kínálatban elég kevés az ilyen darab, így sokan talán emiatt nem választanak az egyébként kiváló ár/érték aránnyal bíró Ruikék vagy Real Steelek közül.</p>
<p>A másik dolog, ami számomra nagy pozitívum, hogy a Bestech elnevezi a késeit. Ez nem nagy dolog, ha gyakorlati oldalról nézzük, de én a magam részéről könnyebben megjegyzek egy nevet, mint egy alfanumerikus kódot. Ráadásul kötődni is jobban lehet egy Belugához, mint egy 0556-hoz vagy egy P801-SF-hez. Így esett végül a választásom a Beluga nevű modellre, ami kedvező árú, hazánkban is legálisan hordható, ráadásul még a neve is jól cseng.</p>
<p>A Bestech Beluga egy egyszerű, logózott papírdobozban érkezik hozzánk, ezen a téren egy kicsit elmarad tehát a konkurenciától. Ha azonban kézbe vesszük a kést, rögtön el is múlnak az ez irányú rossz érzéseink. A Beluga ugyanis egy jól összerakott, nagyon jó mechanikával működő kés, amit egyből megtapasztalunk, ha néhányszor kinyitjuk és becsukjuk. Ha kiszórakoztuk magunkat a nyitás-csukással, és alaposabban szemügyre vesszük, azt látjuk, hogy a dizájn is remekül sikerült. Nem találunk egyetlen szögletet vagy durva élt sem, minden íves és lekerekített, összességében organikus megjelenésű a kés, ezzel tökéletesen megmagyarázva a névválasztást is. A Beluga ugyanis a <a href="https://hu.wikipedia.org/wiki/Beluga">fehér delfin</a> néven is ismert emlősről kapta a nevét, és a megjelenése is ezt idézi. Leginkább talán a markolatvégnél érhető tetten a hasonlóság, ami az állat fejére emlékeztet mind formájában, mind a zsinórfuratnak köszönhetően.</p>
<p>Számomra ez a megjelenés telitalálat, tetszik a tervező játékossága, hogy el mer rugaszkodni a megszokott formáktól, de ez nem megy a használhatóság rovására. Őszintén szólva egy kicsit okafogyottnak is érzem, hogy részletesen leírjam ezután, hogy hogy néz ki a markolat vagy a penge, ezért csak összefoglalás jelleggel teszem ezt meg. Ahogy fentebb már írtam, kapunk egy mindenhol lekerekített G10 markolatot. A felülete enyhén textúrált, bár a formája miatt amúgy is viszonylag stabil fogású a késünk. A markolat tetején, a pengetőnél és a szintén G10-ből készült távtartót ellátták némi recézéssel, ami szintén a stabil fogást hivatott segíteni, bár utóbbinál ez inkább csak dizájnelemnek tűnik.</p>

<div class="kozepre">
<a href="images/bestech/bestech2.jpg" data-lightbox="bestech">
<img class="img-fluid kicsi" src="images/bestech/bestech2.jpg" title="Bestech Beluga" alt="Bestech Beluga"/>
</a>

<a href="images/bestech/bestech3.jpg" data-lightbox="bestech">
<img class="img-fluid kicsi" src="images/bestech/bestech3.jpg" title="Bestech Beluga" alt="Bestech Beluga"/>
</a>

<a href="images/bestech/bestech4.jpg" data-lightbox="bestech">
<img class="img-fluid kicsi" src="images/bestech/bestech4.jpg" title="Bestech Beluga" alt="Bestech Beluga"/>
</a>

<a href="images/bestech/bestech5.jpg" data-lightbox="bestech">
<img class="img-fluid kicsi" src="images/bestech/bestech5.jpg" title="Bestech Beluga" alt="Bestech Beluga"/>
</a>
</div>

<p>A markolat egyébként meglehetősen rövid, ehhez mérten pedig eléggé vaskosra sikerült, nekem igazán csak akkor kényelmes, ha pengén lévő choilt – ujjvájatot – is használom. Az ehhez hasonló megoldásoknak épp ez a hátránya: egyeseknek nagyon kényelmes lesz, másoknak semleges, de lesz olyan is, akinek kifejezetten kényelmetlen. Ez kézmérettől, kézformától függ, itt talán a szokásosnál is érvényesebb az a tanács, hogy ha lehetőségünk van rá, vásárlás előtt vegyük kézbe a kést.</p>
<p>A penge természetesen jól illeszkedik a dizájnba határozott drop point formájával. Pengehátig tartó egyenes leélezéssel látták el, ami a viszonylagos vastagsága ellenére jó metszőképességet vetít elő. Többféle felületkezeléssel is választható a modell, nálam a selyemfényű pengéhez kőmosott pengetükör társul, ami szintén ad egy kis pluszt a megjelenésnek. Szerencsére a feliratozást nem vitték túlzásban a Bestechnél, az egyik oldalon a cég logója látható, a másikon modellnév és anyagjelölés. Ha nagyon szőrszálhasogató szeretnék lenni, akkor én a logó alá már nem írnám ki a cégnevet, de ez legyen a legkisebb gondunk.</p>
<p>Fentebb már utaltam a mechanikára, most egy pár szóban erről is írnék. A kés flipperes nyitású, ami kiválóan működik a kerámia golyóscsapágyas tengelynek köszönhetően. A liner lock nyitás után határozottan kattan be a helyére, és a késnek sem oldalirányú, sem fel-le irányú mozgása nincs. A penge csukott állapotban középre zár, így erre sem lehet panaszunk.</p>

<div class="kozepre">
<a href="images/bestech/bestech6.jpg" data-lightbox="bestech">
<img class="img-fluid kicsi" src="images/bestech/bestech6.jpg" title="Bestech Beluga" alt="Bestech Beluga"/>
</a>
</div>

<h2>Bestech Beluga – Munka közben</h2>

<p>Mit sem ér a fantasztikus dizájn és a jó név, ha a késünk nem alkalmas azoknak a feladatoknak az elvégzésére, amire szánjuk. A Beluga a méreteiből adódóan szerintem egy átlagos edc kés szerepkörébe illik leginkább, vagyis könnyű és közepes munkákra foghatjuk be igazán jó szívvel. Szerintem senkit nem lep meg, hogy a Belugát is hordtam néhány napig magammal munkába, ahol a naponta felmerülő vágási feladatokban tettem próbára.</p>
<p>A kés gyárilag megfelelően éles volt, így egyből munkára foghattam. A kartonpapírok darabolásában jó munkát végzett, beigazolódott a leélezéssel kapcsolatos előérzetem. A már-már lándzsaszerű drop point hegy eléggé erős, ugyanakkor a szúrási képességei is rendben vannak. Ezután egy műanyag csövet daraboltam vele, majd jöhetett egy kis farigcsálás is. Összességében a penge jól dolgozott, de hosszabb távon számomra a markolat nem volt igazán kényelmes. Ha nem használtam az ujjvájatot, a kisujjam gyakorlatilag nem vett részt a kés fogásában, ha pedig igen, az nagyon bekényszerítette az ujjaimat a nekik kialakított helyre. Bizonyos fogásnemeknél a klip is zavaró volt számomra.</p>

<div class="kozepre">
<a href="images/bestech/bestech2.jpg" data-lightbox="bestech">
<img class="img-fluid kicsi" src="images/bestech/bestech2.jpg" title="Bestech Beluga" alt="Bestech Beluga"/>
</a>

<a href="images/bestech/bestech3.jpg" data-lightbox="bestech">
<img class="img-fluid kicsi" src="images/bestech/bestech3.jpg" title="Bestech Beluga" alt="Bestech Beluga"/>
</a>

<a href="images/bestech/bestech4.jpg" data-lightbox="bestech">
<img class="img-fluid kicsi" src="images/bestech/bestech4.jpg" title="Bestech Beluga" alt="Bestech Beluga"/>
</a>

<a href="images/bestech/bestech5.jpg" data-lightbox="bestech">
<img class="img-fluid kicsi" src="images/bestech/bestech5.jpg" title="Bestech Beluga" alt="Bestech Beluga"/>
</a>
</div>

<p>Kipróbáltam a kést a konyhában is. Itt nem volt vele különösebb gondom, a szűk keresztmetszet talán csak a penge hosszából és relatív nagy vastagságából adódik.</p>

<p>A próbák után a kés a fénymásolópapírt, ha kicsit akadozva is, de szelte, ezért néhány perc alatt a Sharpmakerrel felfrissítettem a paradicsomszelés előtt. A 12C27 acél ezen a téren tehát rendben van, bár ebben az árkategóriában nem lenne irreális elvárás egy 14C28N sem. Ami nekem feltűnt ezzel az acéllal kapcsolatban, hogy felületi karcokat viszonylag könnyen összeszed, ez a probléma a Land 910-es késemnél is felmerült.</p>
<p>Mivel az imént edc késként definiáltam a Belugát, nem mellékes, hogy miképp hordhatjuk magunkkal. Sajnos a zsebklip csak jobboldali, heggyel fent hordást tesz lehetővé. Maga a klip egyébként visszafogott, feltűnésmentes darab, bár deep carry hordmódra nem számíthatunk tőle. Szerencsére a mintegy 1,5cm-es kilógó markolat viszonylag karcsú, így talán kevéssé tolakodó. Ami még említést érdemel a klippel kapcsolatban, az a felszerelésének módja: egy G10-ből kialakított „emelvény”-re rögzítették rá, ami meglehetősen szokatlan megoldás, ráadásul feltételezem, hogy a kényelmetlenségéért is ez a felelős. Ez nem eget rengető probléma, együtt lehet élni vele, de a magam részéről valamilyen más megoldást preferáltam volna inkább.</p>

<div class="kozepre">
<a href="images/bestech/bestech7.jpg" data-lightbox="bestech">
<img class="img-fluid nagy" src="images/bestech/bestech7.jpg" title="Bestech Beluga" alt="Bestech Beluga"/>
</a>
</div>

<h2>Összegzés</h2>

<p>A fentebbieket figyelembe véve azt gondolom, hogy nem lőhetünk nagy bakot, ha kipróbáljuk a Bestech Belugát. Nekem nem lesz sajnos a kedvenc késem, amit sajnálok, mert a dizájn és a koncepció nagyon tetszik, de a bosszantó apróságok miatt mindig lesz egy másik kés, amit szívesebben teszek majd zsebre. Beszerzési forrásnak szokás szerint a <a href="https://www.bladeshop.hu/www-bladeshop-hu/search-engine.htm?slovo=beluga&search_submit=&hledatjak=2">BladeShopot</a> ajánlom, jó árakon kínálják a Bestech modelleket. Ha pedig valaki még mindig bizonytalan, ajánlom a bemutató videójukat is a késről.</p>
<div class="kozepre">
<iframe class="img-fluid" width="500" src="https://www.youtube.com/embed/xJtZhMBMjaw" title="Bestech Beluga - Termékbemutató" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
</div>

<div>
<h2>Pro</h2>
<ul>
<li>Korrekt anyagok</li>
<li>Ár/érték arány</li>
<li>Jó név, egyedi formaterv</li>
<li>Magyarországon is legális</li>
</ul>

<h2>Kontra</h2>
<ul>
<li>Apróbb, bosszantó hiányosságok</li>
<li>A klip kialakítása</li>
</ul>
</div>