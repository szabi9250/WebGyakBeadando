<h1>Ganzo G302-H multifogó</h1>
<pre>Szerző: Vaszilij | 2019. márc. 3. | <a href="?oldal=ganzomulti">Ganzo Multi</a></pre>

<div class="kozepre">
<a href="images/ganzo/g302h1.jpg" data-lightbox="g302h">
<img class="img-fluid nagy" src="images/ganzo/g302h1.jpg" title="Ganzo G302-H multifogó" alt="Ganzo G302-H multifogó"/>
</a>
</div>

<p>A Ganzo G302-H multifogó szerintem az utolsó állomása lesz az olcsó multikkal kapcsolatos próbálkozásaimnak. Annak idején egy noname, egy-két ezer forintos eszközzel kezdtem, aminek az első használatnál elhajlott a konzervnyitója, a másodiknál pedig lejöttek róla a markolatpanelek. Azóta volt már szerencsém ugyanennek a Ganzo fogónak a fekete változatához valamint egy kisebb testvéréhez, a Gerber Suspensionhoz, illetve más, olcsóbb multifogókhoz is, de eddig semmi nem tudta felülmúlni a Leatherman Wave-t. Vajon ennek sikerül?</p>

<h2>Műszaki adatok</h2>
<ul>
<li>Csukott hossz: 102mm</li>
<li>Nyitott hossz (fogó): 160mm</li>
<li>Vastagság: 15mm</li>
<li>Szélesség a szélesebbik végén: 50mm</li>
<li>Tömeg: 300g</li>
<li>Pengék hossza: 55mm</li>
<li>Anyaga: 440 rozsdamentes acél</li>
</ul>

<h2>Funkciólista</h2>
<ol>
<li>Fogó</li>
<li>Drótvágó</li>
<li>Kis késpenge / ár</li>
<li>Fűrész</li>
<li>Fogazott penge</li>
<li>Sima élű penge</li>
<li>Kulcskarika</li>
<li>Olló</li>
<li>Kis laposfejű csavarhúzó</li>
<li>Kábelcsupaszító</li>
<li>Konzerv / sörnyitó</li>
<li>Cserélhető csavarhúzófej</li>
</ol>

<div class="kozepre">
<a href="images/ganzo/g302h2.jpg" data-lightbox="g302h">
<img class="img-fluid nagy" src="images/ganzo/g302h2.jpg" title="Ganzo G302-H multifogó" alt="Ganzo G302-H multifogó"/>
</a>
</div>

<h2>Apróbb különbségek – Ganzo G302-H és G302-B</h2>
<p>Ez a bemutató a megszokottól eltérően nem lesz túlságosan alapos. Aki olvasta a <a href="?oldal=g302b">fekete verziórólkészült írásomat</a>, az emlékezhet rá, hogy alapvetően elégedett voltam az eszközzel, az árához képest egy korrekt darabról van szó. Az ezüstszínű változattól azt vártam, hogy kiküszöbölje azokat a problémákat, amelyeket annál tapasztaltam. Nos, ez részben sikerült is, másutt azonban sajnos visszalépést tapasztaltam. De nézzük egy picit részletesebben!</p>

<h2>Pengék</h2>
<p>Ha valaki nem hord magánál zsebkést, csak egy multit – van ilyen ember? -, annak fontos, hogy a szerszámon lévő vágóeszköz jól használható legyen. A Ganzo G302-H pengéjével két problémám van: az egyik a hossza, a másik pedig, hogy borzasztóan lötyög minden irányban. Ez a lötyögés olyannyira zavaró, hogy vágás közben is érzékelhető, tehát nem csak egy késsznob fanyalgását olvashatjátok ezzel kapcsolatban. Természetesen használható, és a zár sem adta meg magát vágás közben, de számomra ez nem volt bizalomgerjesztő.</p>
<p>A mérete még éppen rendben van szerintem, noha a Wave szerintem jól eltalált pengéjénél jó egy centivel rövidebb, inkább a Leatherman Juice késével vethető össze. Nyilván a fogószárak kialakítása volt itt a szűk keresztmetszet; mégis, néha egy centi is sokat számít, ha munkáról van szó.</p>
<p>Pozitívum viszont, hogy a fogazott penge a fekete bevonat nélkül remekül működött, a jelek szerint ott a dizájn ment a használhatóság rovására. Papírt és pántolószalagot is vágtam, és ha nem lett volna a mozgás, ami ennél a szerszámnál – ahogy az összes többinél – is jelentkezik, teljesen elégedett lettem volna.</p>

<div class="kozepre">
<a href="images/ganzo/g302h3.jpg" data-lightbox="g302h">
<img class="img-fluid kicsi" src="images/ganzo/g302h3.jpg" title="Ganzo G302-H multifogó" alt="Ganzo G302-H multifogó"/>
</a>

<a href="images/ganzo/g302h4.jpg" data-lightbox="g302h">
<img class="img-fluid kicsi" src="images/ganzo/g302h4.jpg" title="Ganzo G302-H multifogó" alt="Ganzo G302-H multifogó"/>
</a>


<a href="images/ganzo/g302h5.jpg" data-lightbox="g302h">
<img class="img-fluid kicsi" src="images/ganzo/g302h5.jpg" title="Ganzo G302-H multifogó" alt="Ganzo G302-H multifogó"/>
</a>


<a href="images/ganzo/g302h6.jpg" data-lightbox="g302h">
<img class="img-fluid kicsi" src="images/ganzo/g302h6.jpg" title="Ganzo G302-H multifogó" alt="Ganzo G302-H multifogó"/>
</a>
</div>

<h2>Fűrész</h2>
<p>Annak ellenére, hogy nem szerettem volna alapos bemutatót írni, a fűrészt természetesen ki kellett próbálnom. Az elődjével szerzett tapasztalatokra alapozva azt vártam, hogy jól fog működni, és alapvetően nem is kellett csalódnom. Noha érzésre egy kicsit kevésbé volt könnyű vele a munka, mint a Wave-vel, ezt a holtjáték számlájára írom.</p>

<h2>Csavarhúzó</h2>
<p>A Ganzo G302-H nagy előnye a Leathermanekkel szemben, hogy alapfelszereltségként kapunk mellé egy bitkészletet. Ezek ráadásul szabványos bitek, azaz olcsón szerezhetünk utánpótlást, vagy cserélhetjük ki a számunkra hasznosabb darabokra a készletben lévőket. Előzőleg ezt nagyon nagy pozitívumnak gondoltam, de most egy picit felülbíráltam saját véleményemet. No, nem a bitkészlet meglétével kapcsolatban, azt továbbra is jó ötletnek gondolom, ellenben a felszerelése egy kicsit macerás szerintem. A fogón lévő szárhoz kell csatlakoztatnunk egy mágneses foglalatot, majd abba kerülnek a bitek. Időnként jobban örültem volna, ha az alapbitek anélkül használhatóak lettek volna, hogy percekig kelljen mókolnom, de azért kivitelezhető a dolog.</p>

<h2>Egyebek</h2>
<p>Ehhez a szerszámhoz is kapunk néhány olyan funkciót, amelyek számomra nem fontosak, de lehet, hogy másoknak persze igen. Egyedül az ollót próbáltam ki, az teljesen jól működött nálam. Használható természetesen a konzervnyitó és a sörnyitó is, de a mondás szerint ugye minden sörnyitó, bár azért én is jobban preferálok egy célszerszámot.</p>

<div class="kozepre">
<a href="images/ganzo/g302h7.jpg" data-lightbox="g302h">
<img class="img-fluid kicsi" src="images/ganzo/g302h7.jpg" title="Ganzo G302-H multifogó" alt="Ganzo G302-H multifogó"/>
</a>


<a href="images/ganzo/g302h8.jpg" data-lightbox="g302h">
<img class="img-fluid kicsi" src="images/ganzo/g302h8.jpg" title="Ganzo G302-H multifogó" alt="Ganzo G302-H multifogó"/>
</a>


<a href="images/ganzo/g302h9.jpg" data-lightbox="g302h">
<img class="img-fluid kicsi" src="images/ganzo/g302h9.jpg" title="Ganzo G302-H multifogó" alt="Ganzo G302-H multifogó"/>
</a>


<a href="images/ganzo/g302h10.jpg" data-lightbox="g302h">
<img class="img-fluid kicsi" src="images/ganzo/g302h10.jpg" title="Ganzo G302-H multifogó" alt="Ganzo G302-H multifogó"/>
</a>
</div>

<h2>Fogó</h2>
<p>Nem lenne szükségünk semmi másra a svájci bicskákon kívül, ha lenne rajta fogó. A Ganzo G302-H ezen része remekül működik, sokkal jobban, mint fekete bevonatos társáé. Természetesen itt sem célszerszámról beszélünk, de apróbb feladatokra akár a csőrös része, akár a harapófogó, akár a drótvágó is bevethető. Utóbbival voltak problémáim a másik verziónál, de ezek itt nem jelentkeztek. Hasznos funkció lehet, hogy a drótvágó is cserélhető, így, ha elhasználódik, nem szükséges az egész szerszámot lecserélnünk.</p>

<h2>Tok</h2>
<p>A hordhatósággal kapcsolatban nem lehet okunk a panaszra, egy masszív, gyöngyvászonból készült tokot kapunk, amelyben a bitkészlet is megbújik. Horizontális és vertikális viselést egyaránt lehetővé tesz, a patentes zárás pedig megóvja eszközünket az elvesztéstől.</p>

<div class="kozepre">
<a href="images/ganzo/g302h11.jpg" data-lightbox="g302h">
<img class="img-fluid kicsi" src="images/ganzo/g302h11.jpg" title="Ganzo G302-H multifogó" alt="Ganzo G302-H multifogó"/>
</a>
</div>

<h2>Összegzés</h2>
<p>Nekem továbbra is vegyes érzéseim vannak a Ganzo multijaival kapcsolatban. Egyrészt nagyon olcsók, tehát mondhatjuk azt is, hogy elnézzük a hiányosságait. A fő problémám az, hogy ezek a hiányosságok sem előre megjósolhatók. Ahogy a gyártó késeinél, itt is ingadozik a minőség. Kifoghatunk egy tökéletes darabot is, de akár olyat is, amit nem fogunk szívesen használni, mint én a lötyögő szerszámok miatt ezt a példányt. (Ez a lötyögés elképzlehető, hogy orvosolható a tengelycsavar meghúzásával.)</p>
<p>Az Ganzo G302-H ára természetesen nagy fegyvertény, <a href="https://www.gearbest.com/multitools/pp_343441.html?lkid=19929868">tízezer forint</a> alatt hozzájuthatunk egy példányhoz, míg egy Leatherman Wave ennek közel ötszöröse. Ha valaki azért keres multit, hogy legyen egy a hátizsákban, amihez néha nyúlhat, vagy anyagi lehetőségei nem engednek meg nagyobb kiadást, bátran vehet egyet. Ha valaki azonban életre szóló darabot keres, az inkább spóroljon egy kicsit, és vegyen egy márkásabb darabot.</p>
<p>Itt írtam két <a href="https://rendeljkinait.hu/ganzo-g201b">olcsóbb darabról</a> is, ha valakinek még kisebb büdzsé áll rendelkezésére, vagy nem akar erre a célra sokat költeni.</p>
<p>Te milyen multiszerszámot használsz? Vagy elég egy svájci bicska a mindennapokra? Osszátok meg velem akár itt, akár a blog <a href="https://www.facebook.com/VaszilijEdc/">Facebook-oldalán!</a></p>

<h2>Pro</h2>
<ul>
<li>Nagyon olcsó</li>
<li>Szabványos bitkészlet</li>
<li>Strapabíró tok</li>
</ul>

<h2>Kontra</h2>
<ul>
<li>Lötyögő szerszámok</li>
<li>A bitkészlet használata egy kicsit macerás</li>
<li>Ingadozó minőség</li>
</ul>