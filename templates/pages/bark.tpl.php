<h1>Böker Bark Bettle</h1>
<pre>Szerző: Vaszilij | 2022. máj. 15. | <a href="?oldal=boker">Böker</a></pre>
<div class="kozepre">
<a href="images/boker/bark1.jpg" data-lightbox="bark">
<img class="img-fluid nagy" src="images/boker/bark1.jpg" title="Böker Bark Bettle" alt="Böker Bark Bettle" class="nagy"/>
</a>
</div>
<p>A Böker Bark Beetle késéről már akkor tudtam, hogy nem az én késem, amikor megrendeltem. Hogy miért vettem meg mégis? Nos, a nyilvánvaló okokat nem számítva azért, mert bíztam benne, hogy nem lesz igazam. Noha ritkán járok túrázni, így aztán bőven elvagyok akár egy alap Morával is, ez a kés lényegesen tetszetősebb annál. Ráadásul Hegyes Sándor tervezte, aki híres arról, hogy a kései átgondolt, remekül működő darabok. És mivel eredeti Hegyespengére továbbra sincs pénzem, a Böker lehetőséget adott arra, hogy mégis kipróbáljam a Bark Beetle-t. A kérdés csak az, hogy a próbaidőszak végére sikerült-e megváltoztatnom a véleményemet. Kicsit csalok, a következőkben ugyanis egy késbemutatónak álcázott filozofálgatás következik. Remélem, nem bánjátok.</p>
<h2>Műszaki adatok</h2>
<ul>
<li>Pengehossz: 92mm</li>
<li>Penge anyaga: 1095 szénacél</li>
<li>Penge vastagsága: 3,2mm</li>
<li>Markolat hossza: 112mm</li>
<li>Markolat anyaga: Micarta</li>
<li>Tömeg: 121g</li>
<li>Tok: Bőr</li>
</ul>

<h2>Bushcraft, Outdoor, miegymás</h2>
<p>Gyakran poénkodom azzal, hogy afféle Fotelrambó vagyok. Időnként ugyan kimerészkedem a négy fal közül, de az esetek nagy többségében elég nekem ilyenkor is egy folder, plusz minden eshetőségre a hátizsákban egy olcsó Mora. Miért van az, hogy időről-időre mégis beszerzek egy-egy, alapvetően outdoor felhasználásra szánt darabot?</p>
<p>Az egyik válasz a kíváncsiság. Mivel jó ideje foglalkozom késekkel, az érdeklődési köröm elég sokat bővült a kezdetek óta. A modern folderek után igyekeztem többféle szegmensben körülnézni, így jöttek sorra a kisebb és nagyobb fixek, automata kések, sőt volt, hogy egy karambitot is beszereztem. Úgy gondolom, amikor új késeket próbál ki az ember, nem csak azokról és a késes korszellemről szerez tapasztalatokat, hanem önmagáról is. Jobban képbe kerül a szükségleteivel, az igényeivel, a lehetőségeivel kapcsolatban, ha pedig elég időt hagy magának a tapasztalásra, fejlődni is tud ezen a téren.</p>
<p>A második indok ennél sokkal prózaibb: hobbistaként az ember néha irracionális döntéseket hoz. Mert egy idő után nem kizárólag eszközt keresünk, hanem életérzést is, amelyet egy olcsó, funkcionálisan kiváló darab kevésbé tud megadni.</p>

<div class="kozepre">
<a href="images/boker/bark2.jpg" data-lightbox="bark">
<img class="img-fluid kicsi" src="images/boker/bark2.jpg" title="Böker Bark Bettle" alt="Böker Bark Bettle" class="kicsi "/>
</a>

<a href="images/boker/bark3.jpg" data-lightbox="bark">
<img class="img-fluid kicsi" src="images/boker/bark3.jpg" title="Böker Bark Bettle" alt="Böker Bark Bettle" class="kicsi"/>
</a>

<a href="images/boker/bark4.jpg" data-lightbox="bark">
<img class="img-fluid kicsi" src="images/boker/bark4.jpg" title="Böker Bark Bettle" alt="Böker Bark Bettle" class="kicsi"/>
</a>

<a href="images/boker/bark5.jpg" data-lightbox="bark">
<img class="img-fluid kicsi" src="images/boker/bark5.jpg" title="Böker Bark Bettle" alt="Böker Bark Bettle" class="kicsi"/>
</a>
</div>

<h2>Közösségi háló</h2>
<p>Ezt az elméletemet tuti, hogy fejtegettem már itt a blogon, de sebaj, hátha valaki most olvas először. Gyanítom, hogy közösségi média nélkül jóval kevesebb kést vennénk, jóval átgondoltabban. Így viszont kétféle motivációnk is van az új beszerzésekre. Ha sokszor, sokaktól látunk valamit, azt esélyesebben kívánjuk meg. Másrészt, ha már megvan az adott dolog, akkor azt már mi is posztolhatjuk, és a lájkok mellett egyfajta közösséghez tartozás érzését is megkaphatjuk.</p>
<p>A Böker Bark Beetle nekem mindezeket hozza egy kicsit. Egyrészt magyar tervező munkája, amit egy világcég érdemesnek talált a sorozatgyártásra. Másrészt remekül néz ki: mind a formája, mind a micarta markolat kiváló fotóalannyá teszik. Na és egy ilyen kés birtoklásával már bekerülök az outdoor közösségbe is, nem?</p>

<div class="kozepre">
<a href="images/boker/bark6.jpg" data-lightbox="bark">
<img class="img-fluid nagy" src="images/boker/bark6.jpg" title="Böker Bark Bettle" alt="Böker Bark Bettle" class="nagy"/>
</a>
</div>

<h2>Böker Bark Beetle &#8211; A susnyásban</h2>

<p>Azért a nagy influencerkedés és okoskodás mellett gondoltam, hogy írok egy pár sort arról, hogy mennyire használható a kés. A Böker Bark Beetle meglátásom szerint inkább egy ügyes kis fix, semmint bushcraftkés, így elsősorban kisebb feladatokra való.</p>
<p>Ezekben a szerepkörökben kitűnően teljesít, nyársfaragásra, tollaság készítésre, egyéb famunkákra a magam szerény képességeivel is jól tudtam használni. Persze, a név kötelez, egy szútól el is várom, hogy harapja a fát. Óvatosan akár ütőfázni is lehet vele, de a finom él hajlamos hamar kipattogni, így én ezt azért nem ajánlom.</p>
<p>A finom, FFG leélezéssel ellátott penge ételfeldolgozásnál is szépen dolgozott, bár ugye a 92mm hosszú penge továbbra sem az ideális szakácskés-méret. Tábori tízóraim egy hiányosságra hívta fel a figyelmet: a 1095 szénacél nagyon hamar patinásodik, a paradicsom mintegy tíz perc alatt látható patinát rajzolt a pengére.</p>

<div class="kozepre">
<a href="images/boker/bark7.jpg" data-lightbox="bark">
<img class="img-fluid kicsi" src="images/boker/bark7.jpg" title="Böker Bark Bettle" alt="Böker Bark Bettle" class="kicsi "/>
</a>

<a href="images/boker/bark8.jpg" data-lightbox="bark">
<img class="img-fluid kicsi" src="images/boker/bark8.jpg" title="Böker Bark Bettle" alt="Böker Bark Bettle" class="kicsi"/>
</a>

<a href="images/boker/bark9.jpg" data-lightbox="bark">
<img class="img-fluid kicsi" src="images/boker/bark9.jpg" title="Böker Bark Bettle" alt="Böker Bark Bettle" class="kicsi"/>
</a>

<a href="images/boker/bark10.jpg" data-lightbox="bark">
<img class="img-fluid kicsi" src="images/boker/bark10.jpg" title="Böker Bark Bettle" alt="Böker Bark Bettle" class="kicsi"/>
</a>
</div>

<p>Öröm az ürömben, hogy mind a kipattogzást, mind pedig a foltokat az új tulajdonosa könnyen eltávolította a késről, a karbantarthatósága tehát ismét csak remek a késnek.</p>
<p>Ahogy Sándortól már megszokhattuk, az ergonómia is jól sikerült. A semleges forma számomra minden fogásnemben kényelmes volt, a micarta markolat pedig jó tapadást biztosít, így akár nedves kézzel is biztonságosan dolgozhatunk vele.</p>

<h2>Hordhatóság</h2>
<p>Ezen a téren sajnos kevésbé vagyok elégedett. A késhez mellékelt bőr tok méltatlanul gyenge. Sima erszénytokról van szó, ami ugyan tartja a kést, de mintha három-négy centivel hosszabb lenne a kelleténél, illetve maga a bőr is valamilyen olcsó megoldás, mert hamar elkezdett megkopni.</p>
<p>Az igazi feketeleves a felfogási módja. Egyfajta övre fűzős megoldást kapunk, ami az alsó felén patentos, így relatív könnyen fel- és leszerelhetjük. Ezzel a módszerrel számomra kényelmetlenül magasra esik a kés, és bár még használható, de hidegebb időben, sok ruha alól biztos, hogy macerás lenne előszedni. Kérdés még, hogy ez a patent mennyire tartós, el tudom képzelni, hogy a gyakorlatban, rendszeres használat mellett nem lenne hosszú életű.</p>
<p>Márpedig bármennyire jó egy kés, ha a tok a gyenge láncszem, az az egész csomagra jelentős hatást gyakorol. Természetesen ha valaki hajlandó a zsebébe nyúlni, egy egyedi bőr- vagy kydex tok csodákat képes művelni.</p>

<div class="kozepre">
<a href="images/boker/bark11.jpg" data-lightbox="bark">
<img class="img-fluid nagy" src="images/boker/bark11.jpg" title="Böker Bark Bettle" alt="Böker Bark Bettle" class="nagy"/>
</a>
</div>

<h2>Összegzés</h2>
<p>A Böker Bark Beetle egy átgondolt, jól használható kés, gyenge tokban. Ez a probléma természetesen orvosolható, akár ezt a tokot alakítjuk át, akár készíttetünk hozzá egy újat, persze ez jelentősen növelni fogja az amúgy kedvező árat.</p>
<p>És hogy végül az én késem lett-e a Szú? Nem, de nem azért, mert nem lenne jó választás akár egy Mora helyett: nem sokkal drágábban egy lényegesen szerethetőbb kést kapunk. De mivel tényleg nem én vagyok a célközönsége, nálam megszolgálta az árát: egy időre &#8211; legalábbis külsőségekben &#8211; én is túrázó és bushcrafter lehettem.</p>

<h2>Beszerzés és alternatívák</h2>
<p>A kés a <a href="https://www.zboss.hu/">Zboss.hu webáruházból</a> rendelhető.</p>
<p>A Bark Beetle a <a href="https://www.zboss.hu/boker-plus-bark-beetle-outdoor-kes-t863190">webshopjukban</a>.</p>
<p>Olcsóbban: <a href="https://www.zboss.hu/morakniv-basic-546-limited-edition-2020-outdoor-kes-13711-t733548">Mora Basic</a></p>
<p>Hasonló áron: <a href="https://www.zboss.hu/gerber-spine-compact-outdoor-kes-t721138">Gerber Spine</a></p>
<p>Drágábban: <a href="https://www.zboss.hu/benchmade-pardue-hunter-vadaszkes-t559695">Benchmade Pardue Hunter</a><a href="https://www.bladeshop.hu/Benchmade-580-2-Barrage-G10" target="_blank" rel="noopener"></a><em></em></p>
<p><em>Egy kis magyarázat az alternatívákhoz: olyan késeket igyekszem választani, amelyek felhasználási területben, méretben és életérzésben hasonlítanak a bemutatott darabhoz. Ez néha kicsit túl szabad asszociációnak tűnhet, de hát a késezés nem egy egzakt tudomány.</em><em></em><em></em></p>
<h2>Linkek</h2>
<p><a href="https://vaszilijedc.hu/boker-plus-kormoran-hegyespenge-sorozatgyartva/">Böker Kormoran</a>, egy másik Hegyes Sándor fix.</p>
<p>Ha szeretnél naprakész lenni a bloggal kapcsolatban, akkor a <a href="https://www.facebook.com/VaszilijEdc">Facebook oldalon</a> találsz gyakori tartalmat.</p>
<p>Ha te is hozzájárulnál a késes tartalmak szaporításához, akkor a <a href="https://www.facebook.com/groups/434204628313605">Négyszögletű Pengeerdő</a> csoportban várunk szeretettel.</p>
					

</div>