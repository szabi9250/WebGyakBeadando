<h1>Böker Plus Kormoran – Hegyespenge sorozatgyártva</h1>
<pre>Szerző: Vaszilij | 2018. máj. 6. | <a href="?oldal=boker">Böker</a></pre>
<div class="kozepre">
<a href="images/boker/plus1.jpg" data-lightbox="plus">
<img class="img-fluid nagy" src="images/boker/plus1.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>

<p>A Böker Plus Bushcraft Kormoran lehetne egy tizenkettő egy tucat bushcraft kés is, a magyar késes közösség tagjai számára azonban mindenképpen több ennél. Mi már tudjuk, hogy sok tehetséges késkészítő és -tervező él hazánkban, de a külföldi piacon sajnos egyelőre nem túl ismertek. Ezen a dolgon javít kissé, hogy immár három olyan magyar késkészítőnk is van, akiknek egy vagy több modelljét a <a href="https://www.bokerusa.com/fixed-blade-knives/boker-plus/hunting-knives-outdoor-knives/bushcraft-kormoran-02bo381">Böker</a> sorozatban gyártja. Ebben a bemutatóban a Hegyes Sándor által tervezett Kormorán kés gyári változatáról fogok írni.</p>

<h2>Műszaki adatok</h2>
<ul>
<li>Teljes hossz: 245mm</li>
<li>Pengehossz: 119mm</li>
<li>Penge anyaga: 14C28N</li>
<li>Penge vastagsága: 5mm</li>
<li>Markolat hossza: 126mm</li>
<li>Markolat vastagsága: 20mm</li>
<li>Markolat anyaga: G10</li>
<li>Tömeg: 235g</li>
<li>Tok: Kydex</li>
</ul>

<h2>Első benyomások</h2>
<p>A kés, ahogy azt a Böker prémium szériájától megszokhattuk, egy igényes, erős kartondobozban érkezik, amelynek a fedele mágneses megoldással zárul. Ebben a tokban egy inzertben találjuk meg a kést, a tokot és az övre szereléshez alkalmas bújtatót. Elegáns megoldás, bár egy kissé nagy méretű lesz tőle a csomagolás, de annyi baj legyen.</p>

<div class="kozepre">
<a href="images/boker/plus2.jpg" data-lightbox="plus">
<img class="img-fluid nagy" src="images/boker/plus2.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>

<p>Maga a kés egy kissé szokatlan megjelenésű, és most nem azt értem alatta, hogy a tervezők megpróbáltak valami extrém dolgot kitalálni, hogy a termékük még véletlenül se hasonlítson semmire. Épp ellenkezőleg, a Kormoran egy egyszerű, letisztult formavilággal rendelkező darab. A markolat nagyjából hengeres keresztmetszetű, a stabil fogást geometrikus mintázatban elhelyezett bemélyedések segítik. Elsőre ez talán meglepő lehet, de a markolat meglepően kényelmes, és valószínűleg mindenki számára az, hiszen nincsenek rajta az ujjak helyzetét kényszerítő megoldások. A markolat penge felőli részén kapunk egy ujjvédőt is, ami segíti a biztonságos használatot, a végén pedig egy törővéget és egy, majdnem teljesen a markolatpanelek alá rejtett zsinórfuratot is.</p>

<div class="kozepre">
<a href="images/boker/plus3.jpg" data-lightbox="plus">
<img class="img-fluid nagy" src="images/boker/plus3.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>

<p>A drop point penge 5mm vastag 14C28N típusú sandvik acélból készült, és csakúgy, mint a markolat, ez is eléggé letisztult formavilágú. A pengeháton találunk csak egy kis érdekességet: a markolat felőli részen láthatunk egy kicsit lekerekített részt, amely ujjtámaszként szolgál, a pengehát többi része ugyanis elvileg kaparóélként szolgál. Ezt én nem próbáltam ki, és bár ez a kaparóél nem a legagresszívabb, amit láttam, de állítólag használható, akár a szikravetőnket is indíthatjuk vele. A penge, ahogy a képeken is látható, egy fekete bevonattal van ellátva, ami mintha kőmosott lenne. Az egyik oldalán a Böker Plus logóját, a másikon pedig Hegyes Sanyi logóját láthatjuk, e téren is letisztult, elegáns a kés megjelenése. Érdekesség, hogy az anyagjelölést és a sorozatszámot a markolat alján illetve tetején helyezték el a készítők.</p>

<div class="kozepre">
<a href="images/boker/plus4.jpg" data-lightbox="plus">
<img class="img-fluid nagy" src="images/boker/plus4.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>

<p>Amit még nem említettem, hogy a kés viszonylag nehéz. Ennek egyik oka vastag penge, másrészt, hogy egy full tang kialakítású eszközzel van dolgunk, azaz a penge anyaga végugfut a markolaton. Ez jelen esetben szerintem nem probléma, ahogy mondani szokás, a súly a megbízhatóság jele.</p>

<p>Néhány szót még a tokról is ejtenék, mielőtt beszámolnék a gyakorlati tapasztalataimról a Kormorannal kapcsolatban. A Böker által a késhez adott Kydex tok elég jó minőségű, jól tartja a kést, attól nem kell tartanunk, hogy elhagyjuk belőle. A tokon kialakított furatoknak köszönhetően sokoldalúan rögzíthetjük is, és ehhez kapunk is egy rengeteg állasban felszerelhető övbújtatót is. Sajnos ez az övbújtató minőségileg nem éri el sem a kés, sem a tok szintjét: vékony, túlságosan flexibilis anyagból készült, ráadásul a szerelése is rémálom volt a számomra. Természetesen helyettesíthető mással, pl. egy Tek-Lokkal, vagy csak simán zsinórokkal is rögzíthetjük, de ha már Böker Plus, ezen szerintem kár volt spórolniuk.</p>

<h2>Használat közben</h2>
<p>A kés gyárilag borotvaélesen érkezik, számomra meglepően finom élszalaggal, így, miután a papírszeletelési próbán kitűnően teljesített, úgy döntöttem, hogy szerzek egy jó pontot a feleségemnél, és a konyhában is kipróbálom. Csirkemellet vágtam vele, és bár az 5mm-es pengéről szerintem senkinek nem egy konyhakés jut eszébe, jól teljesített a tényleg elsőrangú gyári élnek köszönhetően.</p>

<div class="kozepre">
<a href="images/boker/plus5.jpg" data-lightbox="plus">
<img class="img-fluid nagy" src="images/boker/plus5.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>

<p>Ezután nem volt más hátra, mint kivinni a természetbe, és noha mindig elmondom, hogy egy, a fotelrambótól a buschcraftosig terjedő skálán sokkal közelebb helyezkedek el a fotelrambóhoz, megpróbáltam a késsel néhány alapvető feladatot elvégezni. Miután néhány farönköt sikeresen feldaraboltam vele egy ütőfa segítségével, tollaságat faragtam a késsel, majd egy nyársszerűséget is összehoztam.</p>

<div class="kozepre">
<a href="images/boker/plus6.jpg" data-lightbox="plus">
<img class="img-fluid nagy" src="images/boker/plus6.jpg" title="Böker Plus Kormoran" alt="Böker Plus Kormoran" class="nagy"/>
</a>

<p>A Kormoran jól teljesített, és öröm volt használni is. Az első pillantásra snassznak tűnő markolat tényleg nagyon kényelmes, munka közben nem nyomott vagy törte a kezemet. Ugyanakkor stabilan ül a kézben, nem igényel külön erőfeszítést, hogy magabiztosan fogjuk. A markolatanyag textúrája és az ovális keresztmetszet jól dolgoznak tehát együtt.</p>

<p>Ezután gondoltam egy merészet, és mivel a borotvaél kissé gyanús volt, egy farönköt ütőfa segítségével szétvágtam vele – keresztben. Engem is meglepett, de a Kormoran ezt is bírta, a végén semmilyen elváltozást nem tapasztaltam az élszalagon.</p>

<div class="kozepre">
<a href="images/boker/plus7.jpg" data-lightbox="plus">
<img class="img-fluid kozepes" src="images/boker/plus7.jpg" title="Böker Plus Kormoran" alt="Böker Plus Kormoran" class="nagy"/>
</a>

<p>Ahogy már említettem, a késhez kapott övbújtató nem nyerte el kifejezetten a tetszésemet, ezért egy Croc által készített lógatható övbújtatóval szereltem fel a kést; nekem ez a megoldás kitűnően bevált.</p>

<h2>A feketeleves</h2>
<p>A kés próbálgatását már tavaly elkezdtem, és ennek a cikknek a megírását is halogatom már egy ideje. Gondoltam, hogy a hirtelen beköszöntött jó idő talán többeket a szabadba fog csábítani, és most lesz igazán aktuális ez a bemutató. Nem szerettem volna azonban kizárólag a közel fél éves emlékeimre hagyatkozva írni, így amikor a múlt hétvégén meghívást kaptam egy kerti partira, ahol bográcsozás is szerepelt a programok között, tudtam, hogy eljött az én időm.</p>
<p>Magammal vittem a Kormorant, és ő volt a segítségemre a tüzelő felaprításában. A kés jól szuperált egészen addig, amíg az utolsó rönköt szét nem ütőfáztam vele. (Igen, az utolsót, Murphy sohasem alszik.) Ez egy szárazabb fenyő volt, véleményem szerint valamelyik elmúlt karácsony szelleme. Amikor széthasítottam a fát, meglepetten láttam, hogy az élből kipattant egy jó egymillis darab, és máshol is láthatóak apróbb sérülések az élen. Úgy tűnik, a nagyon kicsi élszög mindennel azért nem tudott megbirkózni, és ez már sok volt neki.</p>
<p>Hűséges olvasóim már tudják, hogy élezni is csak alapszinten tudok, elsősorban egy Spyderco Sharpmaker segítségével szoktam karban tartani a késeim élét. Nemrég azonban beszereztem egy Lansky rendszert, és úgy láttam, eljött az idő, hogy ezt a kis balesetet az előnyömre fordítsam, és megpróbáljam kiköszörülni a csorbát – ezúttal szó szerint. Így hát nekiláttam, és a gyári finom élre húztam egy másodlagos élszalagot, oldalanként 20 fokos élszöggel. Az eredmény szép nem lett ugyan, de egyelőre működik. Bízom benne, hogy a későbbiekben ez a durvább él kevésbé lesz majd sérülékeny.</p>
<h2>Meglepetés! Hegyes Sándor véleménye a késről</h2>

<div class="kozepre">
<a href="images/boker/plus7.jpg" data-lightbox="plus">
<img class="img-fluid kozepes" src="images/boker/plus7.jpg" title="Böker Plus Kormoran" alt="Böker Plus Kormoran" class="nagy"/>
</a>
<p>Amikor elkezdtem dolgozni ezen az íráson, felmerült bennem, hogy ha van autentikus ember, aki véleményezheti a kést, az maga Hegyes Sándor, a kés tervezője. Megkerestem, és szerencsére szívesen válaszolt néhány kérdésemre a késsel kapcsolatban.</p>
<p>– Farkas Péter és Kiss Kornél után újabb magyar tervezőt tisztelhetünk a személyedben, akinek egy kését a Böker cég immár sorozatgyártásban is piacra dobta. Hogyan kezdődött ez az együttműködés?</p>
<p>A Bökerrel, vagy bármilyen más céggel csak úgy lehet együttműködni, ha mi keressük meg őket. Annyi segítséget kaptam, hogy Farkas Péter bemutatott annak az embernek a cégnél, akivel érdemes beszélni ilyen ügyben. Mivel majdnem minden évben megyek Nürnbergbe, az IWÁ-ra, ezt ott elég személyesen lehet intézni.</p>
<p>– Miért pont a Kormoran?</p>
<p>Mindig a cég választ! Gyakorlatilag, mire a Kormoránig eljutottunk, én legalább 5…6 másik kés bemutató példányát elvittem már nekik, és néha egészen kevésen múlt, hogy rábólintsanak. Aztán végül mégsem. Tudni kell, hogy ők nem felhasználói szemmel nézik a felbukkanó készítők munkáit, hanem egyrészt gyárthatósági szempontból, másrészt úgy, hogy mennyire mutatna jól az adott kés a katalógusukban.</p>
<p>– Milyen volt a munka a Bökerrel, mennyiben tudtál beleszólni a tervezési és gyártási folyamatba?</p>
<p>A tervezés az én dolgom. A gyártó a konkrét kiforrott modellt „veszi meg”, amin csak annyit módosítanak, ami a gyártás szempontjából számukra szükséges. Egyébként ez a folyamat egészen korrekt módon megy a részükről. Kezdettől kikérik a véleményemet minden fontosabb részletről, és ha van kipróbálható prototípusuk, akkor azt elküldik nekem is, hogy véleményezzem.</p>
<p>– Mennyire vagy elégedett a késztermékkel, illetve min változtatnál, ha lehetne?</p>


<p>A végeredmény egészen felülmúlta a várakozásaimat! A kés kifejezetten jó lett, az élezés egészen kiváló, bár a zsinórfurat sokkal rejtettebb, mint ahogy én javasoltam, de ehhez ők ragaszkodtak. A markolat előtti hüvelykujjnak lekerekített rész talán egy kicsit lehetne hosszabb, de így se rossz. A kaparóél a bevonat ellenére egészen tűrhető, bár a kydex tok sajnos egy kicsit koptat rajta. Összességében nagyon szeretem. Rendszeresen előfordul, hogy még itthonra is felveszem, és jönnek-mennek itt az emberek, de annyira diszkréten viselhető, hogy ha nem mutatom meg, akkor általában senki sem veszi észre. Aztán ha kell, akkor meg egy pillanat elővenni. (Télen egy polárral szoktam takarni, nyáron egy kívül hordott laza inggel.)</p>
<p>A tokkal van két kisebb gondom, de ezek javíthatóak. Az egyik, hogy a gyári klip gyakorlatilag használhatatlan. Szerencsére az egész tok kompatibilis a Blade Tech Tek-Lok-kal, ami mindenképp plusz költség, de hirtelen az egész tok egy minőségi szintet ugrik, ha felszereljük rá. Egyébként a furcsának látszó furat elosztás azért ilyen a tokon, mert a nagy Tek-Lok az összes lehetséges rögzítési pozícióban felszerelhető így. (Tehát nem csak a vízszintes-függőleges, és 45 fokos elrendezésben, hanem az ezek közötti lólépésben berakott csavarokkal is.)</p>
<p> Ami nekem még értelmetlen részlet volt, az a tok aljának a hossza. Csatolok egy képet, amin lehet látni, hogy a sajátomat hogyan módosítottam. Ezt a rövidítést házilag sem nehéz megcsinálni, nem kell rendes műhely hozzá.</p>
<p> A kés rögzítésének az ereje gyárilag se rossz, de én szeretem, ha egy kicsit keményebben zár, ezért a markolat mellett, szigorúan csak a markolat háta felé eső oldalon, ha az ember fúr egy 4…4,5 mm-es lyukat, és egy kábelkötegelővel összeköti, akkor egész kulturált kinézettel lehet ezen javítani, és ezzel megszűnik az a zavaró apróság is, amikor elővételkor összecsippenti a hüvelykujjunk hegyét a két kydex réteg.</p>
<p>– Várható a jövőben más Hegyespenge modell a Bökertől?</p>
<p>Ott van náluk már egy ideje a Kormorán kistestvére, ami tőlem a Holló nevet kapta, de nem biztos, hogy ők is ezt a nevet fogják használni rá, ha gyártásra kerül sor. Sajnos erről nincs képem, de a lényeg, hogy egy 10 cm körüli pengehosszúságú késről van szó. Hasonló felépítésű, csak jobban rejthető, és kicsit keskenyebb az egész, ha a Kormoránhoz viszonyítjuk. Ott van még döntésre várva egy Medve XL is. Erről tudok képet csatolni. Nem pont ilyen markolattal vittem, de eléggé hasonló volt ehhez.</p>
<p>– Mi a véleményed az él kipattogzásáról?</p>

<p>Az él kipattanásaival kapcsolatban sajnos nincs tökéletes kompromisszum. Ha gyárilag erősebb élszögű lenne az él, akkor sokkal gyengébben teljesítene ésszerű vágási feladatoknál, és egy kis élszöget erősebbre alakítani mindig könnyebb, mint egy erőset finomabbra. Lehetne talán a hőkezelés egy kicsit visszafogottabb, de ez tényleg a gyártó döntése. Vagy éltartóbb a penge, vagy szívósabb. Tekintettel arra, hogy mennyi ideig bírta sérülés nélkül, úgy gondolom, hogy alapvetően nem rontották el, csak elmentek az acél képességeinek felső határáig.</p>
<p>Ezúton is köszönöm Sándornak a válaszokat, hogy egy kicsit jobban megismerhettük ezt a kést a segítségével.</p>

<h2>Összegzés</h2>
<p>A Böker Plus Bushcraft Kormoran egy érdekes színfolt az outdoor kések palettáján, és a magyar kötődés miatt számunkra különösen érdekes. A kidolgozása alapvetően rendben van, és bár apróságokon lehetne változtatni, ezek egyike sem befolyásolja a kés használhatóságát. (Még az övbújtató is működik, ha nem is tökéletes.) A gyári élszalag szerintem sérülékeny, de ezen is javíthatunk. Ami egy picit visszatarthat minket a vásárlástól, az az ára: jelen pillanatban kicsivel 30.000Ft felett kapható a <a href="https://www.bladeshop.hu/www-bladeshop-hu/eshop/1-1-Kes-bicska/0/5/6842-Boker-Plus-Bushcraft-Kormoran">Bladeshopban</a>. Hasonló árban jó alternatíva lehet a Mora Garberg kése, amiről <a href="?oldal=mora">itt olvashattok</a> bővebben.</p>

<div class="kozepre">
<a href="images/boker/plus9.jpg" data-lightbox="plus">
<img class="img-fluid kozepes" src="images/boker/plus9.jpg" title="Böker Plus Kormoran" alt="Böker Plus Kormoran" class="nagy"/>
</a>
</div>
