<h1>We Banter -Újratöltve</h1>
<pre>Szerző: VaszilijEDC Ultra | 2025. ápr. 20. | <a href="?oldal=blog">Blog</a></pre>
<div class="kozepre">
<a href="images/blog/banter1.jpeg" data-lightbox="banter">
<img class="img-fluid nagy" src="images/blog/banter1.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<p>4 évvel ezelőtt született egy cikk Ben Petersen első saját tervezésű késéről ( We Banter). Most, hogy megjelent a második generáció, valamint hogy lassan másfél éve használok egy módosított verziót az első szériából, elegendő oknak bizonyult, hogy újra górcső alá kerüljön a típus. Lássuk, mi változott, megugorja vajon az első változat által magasra tett lécet az új rokon?</p>
<div class="kozepre">
<a href="images/blog/banter2.jpeg" data-lightbox="banter">
<img class="img-fluid nagy" src="images/blog/banter2.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<h2>We modBanter</h2>
<p>A customizált verzió az egyik késes csoport “Karácsonyi karika” elnevezésű játéka során került a tulajdonomba. Eredeti gazdája néhány olyan ponton módosított rajta a gyári változathoz képest, amik a felhasználói élményt nagyban képesek befolyásolni. Több éltárs is meglepődött, amikor kézbe fogta ezt az egyedi darabot. Bár majd mindenki találkozott az eredeti verzióval, az nem aratott akkora  sikert, mint ez a egyediség.</p>
<p>Nézzük sorban a módosításokat.</p>

<ol>
<li>Szín</li>
<p>Az eredetileg szürke markolatpanel egy speciális festékkel lila színűvé változott. Mélyen a G10 anyagába diffundálva garantálja, hogy nem fog kopni vagy fakulni a használat során a kés színe. Mindenhol egységes, átmenet és folt nélkül sikerült a művelet. Ha nem tudnám, hogy ilyen színben sohasem volt elérhető a Banter, akár gyári verziónak is hihetném.</p>
<div class="kozepre">
<a href="images/blog/banter3.jpg" data-lightbox="banter">
<img class="img-fluid nagy" src="images/blog/banter3.jpg" title="We Banter -Újratöltve" alt="We Banter -Újratöltve" class="nagy"/>
</a>
</div>

<li> Furat</li>
<p>A show markolatpanelen elsőre feltűnik, hogy egy 8 mm-es furat fedi fel a távtartók közt megbúvó penge egy részét. Túl azon, hogy szerintem jól néz ki, van egy nagyon egyszerű gyakorlati haszna is. A zsebből kivéve ugyanis a G10 panel a szoros klipsszel együtt hajlamos volt nehézkessé tenni ezt az egyszerű mozdulatot. A furat ezt segít kiküszöbölni: a hüvelykujjam beleakasztva kényelmesen és csúszás nélkül tudom azonnal elővenni a modBantert a zsebemből. Mivel pár késnél találkoztam ezzel a megoldással, (Spyderco Watu, Fox Suru, Real Steel Bruns) örömmel fedeztem fel itt is.</p>
<li> Ujjvédő</li>
<p>A gyári verzióhoz képest az íves panelvég és alatta a penge lecsiszolásra került, így kb. egy centivel közelebb lehet fogni a penge tövéhez. Nekem ez volt az a módosítás, ami a legtöbbet tett azért, hogy nemcsak jól használható, hanem  állandó zseblakóvá vált a különc WE.</p>
<p> A gyári verzió ugyanis a vásárlást követő két hét után a szekrényben landolva pihenésre lett kárhoztatva. Nem bírtam megszokni, hogy az íves rész elvesz annyi hasznos helyet a markolatból, hogy ezáltal kényelmetlen, túlságosan rövid  számomra. A módosítást követően végre négyujjassá vált a kés, a finomabb munkákban könnyebben irányítható a penge, a fogása pedig egy cseppet sem lett veszélyesebb az ujjvédő hiánya miatt.</p>

<div class="kozepre">
<a href="images/blog/banter4.jpeg" data-lightbox="banter">
<img class="img-fluid nagy" src="images/blog/banter4.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<li> Molettázás</li>
<p>Sajnos erre a módosításra nem találtam  egy az egyben megfelelőt a magyar  nyelvben, így el kell fogadnotok az általam kitalált szót. A forma miatt  “Moletta”, alias Michele Pensato  jutott eszembe. Ő ugyanis előszeretettel alkalmaz ilyesfajta megjelenést az általa tervezett késeken. A penge alakja egy kisebb beavatkozásnak köszönhetően hosszban ugyan nem változott, de “molettásabb” kinézetet kapott. Tömzsibb megjelenésűvé vált, a hegy még kevésbé hajlamos a sérülésre, illetve a szúráskor fellépő ellenállás is talán kisebb a beavatkozás után.</p>
<li> Finis</li>
<p>A penge és a klipsz is kapott (már tőlem) egy házi kőmosást. A szatén pengefinis annyira nem az én világom, hogy a használat során keletkező harci sérülések minden egyes késemnél egy-egy gyomorszájra bevitt ütéssel érnek fel. Ezt megelőzve kőmostam és újra éleztem a Banter S35vn pengéjét. Számomra így már a megjelenés mellett a használat is első osztályúvá vált.</p>
</ol>

<h2>Milyen a Banter, ha a személyi száma kettes?</h2>
<p>Ben Petersen új Bantere bár kinézetre másképp mutat, alapvetően ugyanazt a szerepet hivatott betölteni, amit az első verzió. Egy mindenki számára kényelmesen hordható és használható, kiváló minőségű és megfizethető folder kíván lenni. A régi, faék egyszerűségű körvonal megmaradt ugyan, de már sokkal finomabb részletekkel kényezteti a késbarátokat.</p>
<div class="kozepre">
<a href="images/blog/banter5.jpeg" data-lightbox="banter">
<img class="img-fluid nagy" src="images/blog/banter5.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<h2>Műszaki adatok:</h2>

<ul>
<li>Penge hossza: 73 mm </li>
<li>Penge anyaga: CPM S35VN </li>
<li>Penge vastagsága: 2,6 mm </li>
<li>Penge formája: Drop point </li>
<li>Markolat hossza: 96 mm </li>
<li>Markolat anyaga: Alumínium </li>
<li>Zár: Crossbar Lock</li>
</ul>

<p>A második generáció már nem különböző színű G10-es és fa markolatú panelekkel érhető el, hanem jelenleg micarta és anodizált, mart alupanelekkel. A három féle színhez 3 különböző pengefinis tartozik:</p>

<ul>
<li>Zöld micarta – kőmosott felület</li>
<li>Kék anodizált alumínium – szatén felület</li>
<li>Lila anodizált alumínium – fekete kőmosott felület</li>
</ul>
<p>A lila anodizált, mart alupanel nagyon jól harmonizál a fekete kőmosott felülettel. Hasonlóan feketére felületkezelték a crossbar lock nyitógombjait, a penge nyitószemölcseit, a klipszet és a csavarokat is.</p>
<div class="kozepre">
<a href="images/blog/banter6.jpeg" data-lightbox="banter">
<img class="img-fluid nagy" src="images/blog/banter6.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<p>A markolatpanel mart barázdái kellemes hűvösséggel simulnak a kézbe, nagyon jó tapadást biztosítva. Hordás közben sajnálattal tapasztaltam, hogy hajlamos a kopásra, így akit ez zavar, gondolja meg ezen típusok vásárlását. A hossza is változott az első kiadáshoz képest. Mindössze 5 mm-el nőtt meg, de ez előnyévé válik a késnek. A lekerekítése pont annyira íves, hogy sokkal kényelmesebb használni, mint idősebb társát.</p>

<p>A két markolatpanel közti traktusban találhatóak a legnagyobb különbségek az első verzióhoz képest. A panelek alatt könnyített linerek vannak, immár a zár miatt mindkét oldalon.</p>
<p>A második a zár típusa. A WE is felült a keresztzár vonatra, ami manapság nagyon népszerű a késes körökben. Kijelenthetjük, hogy nemcsak meglovagolja ezt a sikerességet, hanem nevéhez méltóan szinte tökéletesre fejlesztette saját crossbar rendszerét. A piacon található egyik – ha nem a legjobban működő – keresztzárja ugyanis olyan szintű fidget faktorral rendelkezik, hogy az folyamatos játékra csábítja a gyanútlan késfelhasználót. Késbaráti társaságban körbeadva elképedő arcokat szült a Banter2, nem győztem felszedni a leesett állakat a földről. Mindenki szuperlatívuszokban beszélt róla, pedig a Benchmade szabadalmaztatta zártípus bemutatása óta jó pár gyártó saját verzióját kipróbálhatta a nagyérdemű. Ez viszont láthatóan nagyon betalált az érdeklődőknél.</p>

<p>A harmadik jól látható és hasznos különbség, hogy távtartók helyett egy, a markolattal színben harmonizáló backspacer került beépítésre. Szerepe leginkább a kés stabilizálása. Szerencsére a WE minőségre olyan jó példa, hogy nem igazán tűnik fel, annyira sikerült integrálni.</p>

<div class="kozepre">
<a href="images/blog/banter6.jpeg" data-lightbox="banter">
<img class="img-fluid nagy" src="images/blog/banter6.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<p>A markolatpanel klipsszel ellentétes oldalán egy, a pengével színben megegyező takarólemez vidítja fel a késes közösség balkezes tagjait. Ugyanis végre megfordítható lett a klipsz, így igazán kétkezessé vált Ben Petersen kése. Süllyesztett csavarjai nagy piros pontot érdemelnek, mondhatjuk: csak a szokásos WE minőség.</p>
<p>Az első generációhoz képest a logózott tengelycsavar nem olyan hangsúlyos, nekem jobban is tetszik.</p>
<p>A penge maradt a már jól bevált S35vn porkohászati acél, drop point formájú. Jelen esetben fekete kőmosottat kapunk, ami a lilával nagyon jó kontrasztot mutatva kellemes megjelenésűvé teszi alanyunkat. Továbbra is elmondható, hogy ez az acéltípus jól ellenáll a korróziónak, hosszan tartja az élét és házi körülmények közt is egész könnyen karbantartható. A rajta található jelzések megegyeznek az előző kiadásnál már megszokottakkal, úgymint csak a jobb oldalon látható diszkrét anyagjelölés és Ben Petersen jól ismert logója. Kerámia golyóscsapágyakon a penge a közhelyes “ zsírozott villám “ effektust bemutatva repül ki a helyéről, záráskor hasonlóan csukódik.</p>
<p>A rácsúszásgátló recézése kicsit durvább és a hossza pont a duplája a réginek, valamint a sharpening choil is megnőtt.</p>

<div class="kozepre">
<a href="images/blog/banter7.jpeg" data-lightbox="banter">
<img class="img-fluid nagy" src="images/blog/banter7.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>

<h2>Használat közben</h2>

<p>Sajnos sok újdonságot nem nagyon fogok tudni veletek megosztani. Amennyiben eltekintünk a penge 73 mm-es hosszától, egész jól használható a mindennapokban előforduló általános feladatokra. A relatív vékony penge teljes leélezése, pengegeometriája és a WE-től megszokott tökéletes élszalag kombinációja nagyon jó minőségű vágást tesz lehetővé. A szokásos konyhai munkák, a kartonvágás és étkezés után semmi nyoma a pengén a használatnak, ami jó jel.</p>
<p>Kézben fogva semmilyen kellemetlen nyomás vagy diszkomfort érzés nincs. Erősebb munkáknak még nem tettem ki, de az idő javulásával túrázásokkor is szándékomban áll bevetni majd.</p>

<h2>Konklúzió</h2>
<p>Hordása a deep carry klipsznek köszönhetően teljesen észrevétlenné teszi a Banter2-t.</p>
<p>Jó hír, hogy a penge fekete finise nálam eddig kopást még nem mutat, ellentétben az anodizált markolatú alumínium panellel. Könnyű és továbbra is szinte észrevétlen a zsebben, bár az új generáció már egyáltalán nem az a faék, aminek sokan tartották és tartják az előzőt. A kifogástalan zár és a felhasználói visszajelzések alapján megváltoztatott apróságok mind a vásárlók igényeinek kiszolgálását mutatja. Nyitása és csukása példaértékű, akár oktatóanyag is lehetne a késkészítő nagykönyvben. A penge semmilyen irányban nem kotyog vagy lötyög: teljesen stabilan áll, akár zárt, akár csukott állapotban van. Az általános minőségre nem nagyon lehet panasz, úgy vélem a pénzünkért egy kimondottan kellemes, immár sokkal kiforrottabb foldert kapunk, ami minden tekintetben felülmúlja elődjét. A Banter2 a nevéhez méltóan ugratja a versenytársakat, fricskát mutatva nekik az ár-érték-fidget faktor háromszögben.</p>
<p>Nektek mik a tapasztalatotok a Banter családdal? Írjátok meg nekünk kommentben.</p>

<div class="kozepre">
<a href="images/blog/banter8.jpeg" data-lightbox="banter">
<img class="img-fluid nagy" src="images/blog/banter8.jpeg" title="We Banter -Újratöltve" alt="We Banter -Újratöltve" class="nagy"/>
</a>
</div>



